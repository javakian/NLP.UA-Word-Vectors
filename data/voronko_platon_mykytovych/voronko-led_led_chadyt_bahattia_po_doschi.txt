УКРЛІТ.ORG — публічна електронна бібліотека української художньої літератури.


ВОРОНЬКО ПЛАТОН
«Ледь-ледь чадить багаття по дощі…» 


* * *

Ледь-ледь чадить багаття по дощі,
Жарок беззубий смокче вогку глицю,
Мутна вода тече назад в криницю,
А не з підзем’я б’є поміж кущі.

Нараз протряхла сушнику нагреба,
Багаття полум’ям купальським розцвіло,
Джерелиться криниця. Все як треба.
Лиш між людей шугає нице зло.

Ось дибає триногий лось-підранок:
Свинцем спотворено класичний екстер’єр, —
Напивсь джерельної, приліг і вмер під ранок.
На дачі ллє жакани браконьєр.


Джерело: Воронько П. М. Збірка «Осениця». Ч 2 — К.: Радянський письменник, 1983.


Постійна адреса: http://ukrlit.org/voronko_platon_mykytovych/led_led_chadyt_bahattia_po_doschi