УКРЛІТ.ORG — публічна електронна бібліотека української художньої літератури.


УКРАЇНКА ЛЕСЯ
«Хотіла б я піснею стати…» 


Хотіла б я піснею стати
       У сюю хвилину ясну,
Щоб вільно по світі літати,
       Щоб вітер розносив луну.

Щоб геть аж під яснії зорі
       Полинути співом дзвінким,
Упасти на хвилі прозорі,
       Буяти над морем хибким.

Лунали б тоді мої мрії
       І щастя моє таємне,
Ясніші, ніж зорі яснії,
       Гучніші, ніж море гучне.


Постійна адреса: http://ukrlit.org/ukrainka_lesia/khotila_b_ya_pisneiu_staty