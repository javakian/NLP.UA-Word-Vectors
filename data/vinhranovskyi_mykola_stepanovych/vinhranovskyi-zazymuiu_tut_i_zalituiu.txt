УКРЛІТ.ORG — публічна електронна бібліотека української художньої літератури.


ВІНГРАНОВСЬКИЙ МИКОЛА
«Зазимую тут і залітую…» (1963)


* * *

Зазимую тут і залітую,
В цій великій хаті не своїй,
У кутку відтихну, відлютую,
Намовчусь у темряві німій.

Поза полем небо та піднеб’я,
З-попід неба димаровий дим,
І літак, що сам летить від себе,
Дві тополі і вітряк один…

Слово моє, сила моя, славо,
Сльозо моя, гніваню ти мій,
Хто і що зріднило нас й послало?..
Воле моя світла, не темній!

1963


Постійна адреса: http://ukrlit.org/vinhranovskyi_mykola_stepanovych/zazymuiu_tut_i_zalituiu