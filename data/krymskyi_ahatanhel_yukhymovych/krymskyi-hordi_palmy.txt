УКРЛІТ.ORG — публічна електронна бібліотека української художньої літератури.


КРИМСЬКИЙ АГАТАНГЕЛ
«Горді пальми…» 


* * *

Горді пальми. Думні лаври…
Маніячливий кипарис.
Океан тропічних квітів…
Ще й цвіте цитринний ліс…

Я хитнувсь, бо наче впився
З аромату тих квіток.
Аж погляну: коло пальми
Простий житній колосок.

“Гей, земляче! — шепче колос,
Похилившись на стебло. —
Ми чужі для цього раю, —
Що ж сюди нас принесло?”

1898


Постійна адреса: http://ukrlit.org/krymskyi_ahatanhel_yukhymovych/hordi_palmy