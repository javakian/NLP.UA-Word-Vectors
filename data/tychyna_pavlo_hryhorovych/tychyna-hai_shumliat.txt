УКРЛІТ.ORG — публічна електронна бібліотека української художньої літератури.


ТИЧИНА ПАВЛО
«Гаї шумлять…» (1913)


Гаї шумлять —
   Я слухаю.
Хмарки біжать —
   Милуюся.
Милуюся-дивуюся,
   Чого душі моїй
      так весело.

Гей, дзвін гуде —
   Іздалеку.
Думки пряде —
   Над нивами.
Над нивами-приливами,
   Купаючи мене
      мов ластівку.

Я йду, іду —
   Зворушений.
Когось все жду —
   Співаючи.
Співаючи-кохаючи
   Під тихий шепіт трав
      голублячий.

Щось мріє гай —
   Над річкою.
Ген неба край —
   Як золото.
Мов золото — поколото,
   Горить-тремтить ріка,
      як музика

1913


Постійна адреса: http://ukrlit.org/tychyna_pavlo_hryhorovych/hai_shumliat