УКРЛІТ.ORG — публічна електронна бібліотека української художньої літератури.


РИЛЬСЬКИЙ МАКСИМ
«Люби природу не як символ…» 


Люби природу не як символ
Душі своєї,
Люби природу не для себе,
Люби для неї.

Вона — не тільки тема вірша
Або картини, —
В ній є висоти незміримі
Й святі глибини.

У неї є душа могуча,
Порив є в неї,
Що більший над усі пориви
Душі твоєї.

Вона — це мати. Будь же сином,
А не естетом,
І станеш ти не папіряним, —
Живим поетом!


Постійна адреса: http://ukrlit.org/rylskyi_maksym_tadeiovych/liuby_pryrodu_ne_yak_symvol