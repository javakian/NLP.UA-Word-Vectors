УКРЛІТ.ORG — публічна електронна бібліотека української художньої літератури.


ГРАБОВСЬКИЙ ПАВЛО
Сон (1893)


Зелений гай, пахуче поле
В тюрмі приснилися мені,
І луг широкий, наче море,
І тихий сум по кружині.

Садок приснився коло хати,
Весела літяна пора;
А в хаті… там знудилась мати,
Ізнудьгувалася сестра.

Поблідло личко, згаслі очі,
Надія вмерла, стан зігнувсь…
І я заплакав опівночі
І, гірко плачучи, проснувсь.

1893


Постійна адреса: http://ukrlit.org/hrabovskyi_pavlo_arsenovych/son