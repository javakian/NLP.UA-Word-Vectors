УКРЛІТ.ORG — публічна електронна бібліотека української художньої літератури.


СОСЮРА ВОЛОДИМИР
«Чи знаєш ти світання в полі…» 


* * *

Чи знаєш ти світання в полі
або в задуманих садах,
коли од щастя мимоволі
сіяють сльози на очах?

Щебечуть птиці, вітер лине,
немов дитинства дальні дні,
і кожна квітка і стеблина
до тебе тягнуться в півсні.

А ти ідеш. На небокраї
яка краса огнів сія!
Й разом з природою співає
душа закохана твоя.

І тільки серце б’ється дуже.
Здається, так би вічно йшов…
Якщо ти знаєш це, мій друже, —
ти знаєш, що таке любов.

1931


Постійна адреса: http://ukrlit.org/sosiura_volodymyr_mykolaiovych/chy_znaiesh_ty_svitannia_v_poli