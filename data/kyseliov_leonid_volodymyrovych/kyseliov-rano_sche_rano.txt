УКРЛІТ.ORG — публічна електронна бібліотека української художньої літератури.


КИСЕЛЬОВ ЛЕОНІД
«Рано ще, рано…» 


* * *

Рано ще, рано.

Ще і мати не вставали
І до мене не гукали:
Вставай,сину!
Ще і батько не вставали
І до мене не гукали:
Ходім, хлопче!

Рано ще, рано.

Ще Марія не вставала
І до мене не гукала:
Вставай, Йванку!
Старшина ще не вставав
І до мене не гукав:
Кроком руш!

Рано ще, рано.

Ще і донька не вставала
І до мене не гукала:
Вставай, тату!
Ще й онук мій не вставав
І до мене не гукав:
Ходім, діду!

Рано ще, ой, рано.

1968


Постійна адреса: http://ukrlit.org/kyseliov_leonid_volodymyrovych/rano_sche_rano