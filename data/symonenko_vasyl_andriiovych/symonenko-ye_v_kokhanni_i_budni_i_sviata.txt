УКРЛІТ.ORG — публічна електронна бібліотека української художньої літератури.


СИМОНЕНКО ВАСИЛЬ
«Є в коханні і будні, і свята…» 


* * *

Є в коханні і будні, і свята,
Є у ньому і радість, і жаль,
Бо не можна життя заховати
За рожевих ілюзій вуаль.

І з тобою було б нам гірко,
Обіймав би нас часто сум,
І, бувало б, темніла зірка
У тумані тривожних дум.

Але певен, що жодного разу
У вагання і сумнівів час
Дріб’язкові хмарки образи
Не закрили б сонце від нас.

Бо тебе і мене б судила
Не образа, не гнів — любов.
В душі щедро вона б світила,
Оновляла їх знов і знов.

У мою б увірвалася мову,
Щоб сказати в тривожну мить:
— Ненаглядна, злюща, чудова,
Я без тебе не можу жить!..


Постійна адреса: http://ukrlit.org/symonenko_vasyl_andriiovych/ye_v_kokhanni_i_budni_i_sviata