УКРЛІТ.ORG — публічна електронна бібліотека української художньої літератури.


КОСТЕНКО ЛІНА
«Красива осінь вишиває клени…» 


* * *

Красива осінь вишиває клени
Червоним, жовтим, срібним, золотим.
А листя просить: — Виший нас зеленим!
Ми ще побудем, ще не облетим.

А листя просить: — Дай нам тої втіхи!
Сади прекрасні, роси — як вино.
Ворони п’ють надкльовані горіхи.
А що їм, чорним? Чорним все одно.


Постійна адреса: http://ukrlit.org/kostenko_lina_vasylivna/krasyva_osin_vyshyvaie_kleny