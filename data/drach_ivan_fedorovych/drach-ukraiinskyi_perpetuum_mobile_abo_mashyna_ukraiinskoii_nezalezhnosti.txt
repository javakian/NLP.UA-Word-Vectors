УКРЛІТ.ORG — публічна електронна бібліотека української художньої літератури.


ДРАЧ ІВАН
Український perpetuum mobile, або Машина української незалежності 


"Кравчучка" стала "кучмовозом":
Іде вперед наш рідний край.
Всупір морозам і прогнозам,
Він ще тримається, гай-гай.
Народ везе — яка різниця.
Народ підводиться з рабів.
Його всі вчать, а він все вчиться,
А робить так, як і робив.
В народу очі лізуть з лоба.
Де тягне так, де — крадькома.
Хай допікає лють і злоба.
Машини ж іншої нема.
До біса витягла "кравчучка",
Та більше мусить "кучмовоз".
Хоч кожен транспорт — хитра штучка,
Та рух є рух. І це всерйоз.
"Кравчучка" стала "кучмовозом".
Ще транспорт зміниться, гай-гай…
Та, всупір грозам і морозам,
Не спиниться наш рідний край…


Постійна адреса: http://ukrlit.org/drach_ivan_fedorovych/ukraiinskyi_perpetuum_mobile_abo_mashyna_ukraiinskoii_nezalezhnosti